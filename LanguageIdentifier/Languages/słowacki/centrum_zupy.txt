Správnym centrom Liptovskej župy (stolice) bol v minulosti Liptovský hrad (aj Sielnický hrad) v Chočských vrchoch medzi Kalamenmi a Bukovinou. Po zániku Liptovského hradu sa liptovská šľachta stretávala na stoličných snemoch (tzv. kongregáciách) v Liptovskej Mare, ktorá bola zároveň cirkevným strediskom Liptova.[5]

Od roku 1318 mal Ružomberok vlastnú správu nad svojím územím mesta, v tomto roku bol mestu Ružomberok udelený titul: slobodné kráľovské mesto v Uhorsku. Týmto pádom nikto nemohol narušiť slobodu mesta Ružomberok pretože bol pod priamou správou panovníka (uhorského kráľa). Dokonca v roku 1447 sa stal stoličným hradom a strediskom kráľovského hradného panstva Likavský hrad, pod ktorý patril už aj Ružomberok. Po demolácii hradu Likava, okolo roku 1670, ako sídlom likavského panstva sa stal kaštieľ sv. Žofie v Ružomberku, ktorý je najstarším kaštieľom na Slovensku (podľa zachovalých písomných zmienok). Preto do pádu Rakúsko-Uhorska, do roku 1918, bol Ružomberok najvýznamnejším mestom na Liptove so samostatnou suverenitou.

Od roku 1677 sa sídlom župy stal Liptovský svätý Mikuláš. Stoličný úrad bol pôvodne v tzv. palatínskej kúrii (tzv. Seligovský dom), kde v roku 1713 súdili Juraja Jánošíka. V polovici 18. storočia bol postavený reprezentatívny stoličný dom v strede námestia.[5]

Časť západného (alebo aj Dolného) Liptova patrila pod správu Likavského panstva s centrom na hrade Likava, správnym centrom tzv. Horného Liptova bol hrad v Liptovskom Hrádku.

K významným hospodársko-remeselníckym centrám Liptova patrilo mesto Ružomberok, pôvodne kráľovské mestečko Hybe, ďalšími významnými lokalitami bolo mestečko Nemecká Ľupča (dnes Partizánska Ľupča).

Liptovský hrad za svoje meno vďačí pravdepodobne svojmu majiteľovi – Ľubotovi, pomaďarčením vznikol tvar Lubtov (Ľubtov), ktorý sa časom zmenil na Liptó (Liptov). Okolo roku 1474 dal uhorský kráľ Matej Korvín Liptovský hrad zbúrať, odvtedy pustol, dnes sú jeho základy zakonzervované. Ruiny sú sprístupnené pre verejnosť.